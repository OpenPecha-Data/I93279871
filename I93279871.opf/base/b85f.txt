#/ /shangs kyi bla ma chos rje rin seng ba'i rnam thar kho rang gis mdzad pa bzhugs/ // /bla ma dam pa rnams kyi zhabs kyi padmo dri ma med pa la gus pas phyag 'tshal zhing
skyabs su mchi'o/ /byin gyis brlab tu gsol lo/ /bdag skye sa de thang pa ru bzhi ru/ /pha ni dngos grub dar po dang / /ma ni dad pa'i bu ru skyes/ /bsam med ma pang khyer
dus su/ /chos byed dge bshes 'ong ngo zhes/ /rtsis pa skye bo kha mthun sgrogs/ /smra shes bsam mno cung yod nas/ /byis pa rtse sar mi 'gro bar/ /logs sdod gar bzhag brtan
pa zer/ /ma bsams legs nyes 'ga' re bshad/ /'di la yid mo rno yod ces/ /mas kyang legs nyes cung zad 'dri/ /ma yi go g.yog byed dus na/ /tshe 'di'i bya ba gang la sdug
/ma dang skye bo byings po byams/ /chos

pa'i gzugs can mthong tshad la/ /gtad med mos pa dung dung byed/ /mgo mchog med pa'i gdams ngag zhus/ /chos zhus gzhan gyis ma phan kyang / /grub thob rig pa ye shes la/ /thugs
rje chen po'i bka' lung zhus/ /spyan ras gzigs bsgom ma Ni bgrangs/ /byin rlabs lus sems bde ba dang / /mi mthun phyogs sel khyad par du/ /ma yis 'thab pa'i tsher zug
la/ /stong phrag re yis nges par zhi/ /ri la phyugs lug 'tsho bar 'ong / /brag phug stong bar lus gnad kyis/ /bsdad tshe lus sems bde ba dang / 'bral mi phod pa yang yang
'ong / /sdig la 'dzem shing dge la spro/ /sems can la 'tshe gtan mi phod/ /lo brgyad man chad dad pa dang / /mos kyang chos dang bla ma yi/ /blang dor dmigs med tha shal
bas/ /skyabs 'gro ma Ni ci 'grub byas/ /dran tshad sdig med mi 'gyod tsam/ /de dag ni chos 'dod bsam bklag gi dus so/ /lo dgu pa la chab klog thad ka shes/ /gzhan gyi
lang gshegs tshar bdun bton/ /skyo shas sha yi nyes dmigs go /sha spangs rab byung bya snyam pa'i/ /nges 'byung thag chod zhag bdun byung / /pha ma'i gor phyin gros dris
pas/ /lo shas klog dang g.yog gyis zer/ /yang zhus ma gnang dbang med pas/ /byis pa mang po'i slob dpon dang / /pha ma chung bdag so tshis byas/ /gsung rab phal cher bton
pa yis/ /'khor ba'i nyes dmigs rgyu 'bras cha/ /sa lam 'phags pa'i spang rtogs dang / /rab byung rab mtha'i kun spyod dang / /sngon dang da lta'i dge sbyong gi /spyod pa'i
khyad par gang gsungs rnams/ /ji ltar gsungs bzhin bden par go /chos bya dbang byung byed lugs kyang / /sngon gyi dam pa'i rjes 'brangs la/ /byas lo tsam la mi bzhag snyam/
/go cha gyon kyang gzhan dbang song / /rgyal khams 'grim par brtsams na yang / /lus ngan sems stobs chung ba yi/ /'brel pas btson dong 'bud ma nus/ /chos med shi dogs
snying zug

nas/ /mdo sde dkon brtsegs la sogs pa'i/ /sangs rgyas byang sems rnams kyi mtshan/ /phan yon bcas pa mang bzung nas/ /nang nub gnyis ka phyag 'tshal dang / /mchod dang sdig
bshags yi rang bskul/ /mtshan brjod bzang spyod ltung bshags dang / /sgrol ma rnam 'joms sdud pa sogs/ /kha don sngags zlos ci 'grub byas/ /dus bzang gsum la gdan gcig pas/
/rdor nag spangs pa'i bsnyen gnas bsrungs/ /gsung rab klog tshe snga phyi yi/ /'brel don bsam mno btang ba yis/ /thos chung go ba sna re skyes/ /bka' pod re re shes pa
yi/ /bshes gnyen kun bas go yul bzang / /thal phyir mi shes 'bel gtam la/ /phal la mi 'jigs spobs pa yod/ /tha mal skye bor gnas tshe yang / /sdom gsum legs bshad la sogs
pa/ /mkhas pa'i bstan bcos ci rigs dang / /gcod dang zhi byed la sogs pa/ /zab mo'i dpe cha mang du byung / /dal skabs ci byung blta rtog dang / /kha don bsam mno la sogs
pas/ /btang snyoms lus pa med snyam sems/ /byed 'dod dmigs par rab shes kyang / /chos rnal ma bya dbang ma byung na'ang / /sgo gsum tha mal ma bsdad par/ /ci nus su dge
ba la 'bad pa'i skabs so/ /pha dbang ches nas chos byed du ma ster bas/ snying mi dga' ba dang / pha la gnod du re nas/ nyo chung rang phung gzhan 'phya'i lo bzhi bskyangs/
nang na nges 'byung gi skyo shas dang bral ba med pas nang chos mthun/ phyi kun 'phya'i le tsho'o/ /lo nyi shu rtsa gsum pa shar ma thag pa la/ shud pa dang sreg shing
bas/ bla ma shar pa dang / rin po che khro phu ba gdan drangs nas/ dbang thugs bskyed rab byung zhu ba mang po 'ong ba 'dug pas/ da lan rin po che pa mkhan po/ sreg shing
mkhan po la slob dpon zhus nas rab byung zhu bsam na'ang / pha la zhus pas khong gis de long mgar ba'i mi chen zhig gi mchod gnas la brdzangs nas/ lo gcig na

thon pa'i brgya tshar re la phyugs che 'bring gsum gsum/ 'phral gyi za lhag dang bcas pa sang phod lo dus su sgo rtsar skyel ba byas 'dug pas/ yon bdag bzang po rnyed yod pas/
chos byed pa la yang brgyags dgos pas da lo song / sang phod chos byed du 'jug zer/ thabs med/ btsun pa byed pa'i mkhan po'i rjes su 'brangs nas sdom pa blangs la bsrung
snyam/ chos gos sham thabs brang khang stong pa cig tu bzo bo bcug nas sgo bsdams lkog tu song nas tshar ba dang sham thabs bsgrigs nas tshad tsa na pha byung nas/ 'di
tsho phung rdzas gcig pu byed pa zer/ kha rog bsdad/ yud tsam na song / de'i bar du pha ma can du ye ma phyin pas/ sang shog zer phyin pas khros nas ci yang mi zer/ yud
tsam bsdad nas 'gro rtsis byas pas/ khyod ci gyon pa yin zer/ gzhan gyon pa med/ na nying lo dgu nas btsun pa byed 'dod de/ phyi dus kho na la 'das pa yin/ da khyed la dbang
byung na 'dir byed pa yin pa la/ khyed kyis grogs mi byed pa'i lugs la/ mkhan po'i chag phyir 'brangs nas phyag rten gang 'byor cig btang la/ lam ka gcig tu sdom pa
blangs la bsrung bsams byas pas/ a kha ba'i mi shing khams pa 'di zer cung zad 'thab/ de rjes da cis kyang mi nyan na 'di na bla ma bzang po 'di 'dra ba yod pa la/ ya cig
ma zhus na mi mnyes su 'ong pas 'dir gyis zer/ 'o na nga yang de ka 'dod lags byas/ rin po che ba'i gong du de dus sa skya'i chos dang 'dun ma shar bas bsgyur bas/ sreg
shing nang pa dang / bla ma shar pas sngon la gdan drangs/ nang pa dang nye 'brel kun na re/ shar pa la mkhan po zhus zer/ sems la khro phu rin po che 'dod kyang gegs byung
dogs nas/ sems dpa' chen po don gyi slad du mtshan nas smos na/ kun dga' seng ge la mkhan po zhus/ sreg shing mkhan po la slob dpon zhus/ dge tshul gyi sdom pa rta lo
rta'i zla ba'i yar ngo'i tshes bcu la thob/ 'dod pa 'grub/ spro dga' skyes/ kag chen las thar pa'i skabs so/ /slob dpon 'dul

ba 'dzin pa bdud rtsi dpal bzang po la rab tu byung ba'i bya cha chos spyod/ ka ri ka lnga bcu pa/ sum brgya pa/ 'od ldan la sogs pa nyan pa'i dus su nyan mi sum cu lhag byung
kyang / mthar phyin pa shes nas lag len la 'debs pa kho bo tsam mo/ /lo gcig bar du dam dog che zer ba'i dge tshul byas nas/ lug gi lo'i rta'i zla ba'i yar tshes bcu'i
nyin/ don gyi slad du mtshan nas smos na/ bdag gi mkhan po lhun grub dpal bzang pos mkhan po mdzad/ tshogs pa'i mkhan po yin/ bod kyi btsun pa zhig la sku btsun la 'dul
ba la mkhas par byed pa'i mkhan po dang / dar ma dpal bzang po la las kyi slob dpon zhus/ mkhas btsun slob dpon yon tan 'bum la gsang ston zhus/ ru mtshams kyi tshogs pa'i
dge 'dun dang / gzhi pa'i dge ba'i bshes gnyen dang bcas pa drug cu lhag cig la dad pa'i dge 'dun zhus nas bsnyen par rdzogs pa thob/ rdor nag bcad dka' las cher byung
ste blo bde'o/ /so sor thar pa 'grel pa dang bcas pa/ mdo rtsa 'grel bslab bya phal cher sngar gyi slob dpon de nyid la lo gsum lhag gi bar ma bral bar bslabs shing / karma
sha taM dang phran chung rnams slob dpon kun dga' shes rab la zhus/ /mdo rtsa'i slob dpon dus phyis kyang 'dul ba lung dang bcas pa slob dpon bkra shis bzang po las nyan
nas bshad pa dang lag len bde bar yod do/ /mkhan po sreg shing pa dang / slob dpon yon tan 'bum la phar phyin 'jam gsar ma lo lnga/ slob dpon bcom ldan pa la tshad ma
btus pa'ang bslabs/ bshad gsar ba la rdzogs par bshad de/ gong du slob ma chos skad 'don pa 'dra la/ stod tshar gnyis tsam bshad/ de rjes slob dpon bsod rin la tshad ma
rnam 'grel/ rigs gter lo lnga bslabs/ sgrogs gleng dang / bshad pa grwa sa shogs pa yod/ dge bshes mi byed par dam bcas nor med bshad gsar byed rgyu ma byung / chos skad
'don pa 'dra la lkog

tu tshar re bshad/ de rjes sa skyar slob dpon zla 'od dang slob dpon dpal ye la rnam 'grel/ rigs gter/ rigs thigs nyan/ rigs grar rtag tu phyin/ chos shod zer/ dge bshes kyi
ming mi dgos/ bka' shog mi zhu ba dam bca' yin byas/ mi tshugs ma bzung / lo gnyis gsum la ston bsod snyoms zhag shas re byas/ dus phyis de'ang sbyong bar 'dug pas bzhag
/chos mgo nas phye bre bzhi tsam las med pa la grwa rogs rnams kyis rtsol sgrub gyis zer bsam khral byed/ bdag 'di la yang bred do/ /lhag ma lus nyen yod/ ma shi na bkod
pa 'char snyam/ sems la las gang yang med par bzhag pas shi yang ma shi /dkon mchog gi byin rlabs kyis sdug chad pa yang ma song / gzhan gyi bum chog 'dra dang / rnyed
pa 'ong ba'i sgo 'dra 'dug byas na brgyags dang mthun rkyen 'dzom par shes te/ slob gnyer dang dge sbyong gi gegs su 'dug nas bzhag pas/ gzhan gyi mkhos rdugs par byed/ 'di
byas kyang chog 'di 'dra rang 'o brgyal zer tsa na zhe la sdug snyam med/ phugs su nga las kyang khyed rnams 'o brgyal snyam pa 'ong / nga yul phyogs su yang chos sgor
tshud ma thag kyang mi nyam chung za thag nye ba'i chos slob/ slob dpon thab kha che ba bsten zhes gang nye nye rnams zer te/ ngas rgyab log pa re byas pas khong rnams mi
dga'/ pha mas mi ster ba'i kha la bsod snyoms 'dra 'dug na/ nga bu smad gso/ bu lon 'jal dgos zer nas phrogs/ sdug skad shor na/ khyod yong nas bka' pod slob chos byed
pa yin zer/ sman bla/ khrus chog /klog 'don byas na brgyags rnyed par 'dug ste/ chos mi slob pa'i steng du pha'i bu lon 'jal rogs 'bab par 'dug pas/ chos gsha' mar byed pa
la sdug po gsum khur dgos/ nan ltar na sdug rgyu yang med/ yi dgas rnams la lo mang por chu dang mchil ma mi rnyed pa yod zer/ 'dir chu 'thungs pas chog /snga sngo zos
pas chog snyam nas thug pa

tsam la brten/ bza' rgyu cung zad byung ba'i tshe yang bsri se byas pas sems la mi bde ba cung zad kyang med/ blun po 'byor pas dregs pa'i brnyas thabs dang / ci yang mi ster
yang khyed kyang 'o brgyal zhes snying rje go log bsgom pa 'dra sems la gzan par byung / dbyar thog cig zla ba lnga la khal gnyis zos nas ri khrod stong pa cig tu 'jigs
byed la bsnyen pa byas pas rtag tu dge sbyor bogs che la skyid du tshor ba byung / mdor na nyi shu rtsa gsum nas bzhi bcu ngo mthong bar grwa sa 'grim pa'i go cha gyon/
lo gsum gnas kyi slob dpon ci gsung bsgrubs shing slob gnyer byas/ de rjes slob dpon khams su gshegs/ bdag la'ang 'dong zer te ma nyan te bsdad/ de rjes dpon med g.yog med
chig tshugs bzung zhing / gzhan dang ma 'dres thos bsam la/ /'bad snyam rang tshugs bzung bsdad pas/ /chos spyod btsun tshugs srol 'dzin pa'i/ /grogs po chos mthun 'ga'
yod pas/ /khyod kyis mgo 'dren ma byas na/ /mis 'phya chos spyod rtsa ba stong / /phan yon nyes dmigs legs bsam zer/ ma phod lo shas dbu mdzad byas/ /dge slong bzhi sde
yan chod nas/ /mang na sum cu man chad tshogs/ /gnas 'dir sdod nas dge bshes nas/ /btsun chung gsar pa yan chod kyi/ /nyin zhag phrugs gcig chos spyod rim/ /zhogs par khrus
dang yan lag bdun/ /gtor ma rang rang gang byed kyi/ mal sar slob gnyer la sogs pa/ /rang rang gzhung lugs 'bad pa dang / /nyin par nyan bshad rgyun gtor sogs/ /srod
la skyabs 'gro mdo sgrub sogs/ /maNDal bzhi pa'i gsol 'debs rnams/ /rgyun gyi chos spyod chags med yin/ /gso sbyong dbyar gnas dgag dbye dang / /chos sgang slob gnyer gtso
bo la/ /chos spyod zhar byung chos bar la/ /sman bla rgyal 'joms la sogs pa/ /chos spyod gtso cher slob gnyer kyang / /ci 'grub byed pa nang khrims yin/ /dge bshes kyi
ra bar ma zhugs kyang / /mkhan

drung rab byung bsnyen rdzogs pa/ /mang du byung ba'i grogs ldan dang / /so thar la sogs bslab bya rnams/ /slob dgos rim pa bar ma chad/ /byung ba dmigs rnams byed par bslabs/
/de lta'i chos lugs lo bdun bskyangs/ /de rjes snar thang zla gcig bsdad/ /de rjes dpal ldan sa skyar phyin/ /bya bral ngang nas thos pa dang / /bsam sgom gyi bya ba
'grub tshad byas/ /su dang 'gras 'dris med pa yis/ /rang dga'i spyod pas bde bar byung / /grwa sa 'grim pa'i rim pa la/ /'dul ba lung dang mdo rtsa'i slob gnyer lhag ma la
tshogs pa'i gseb tu lo gcig /mdzod bla ma 'brel la nyan/ gnam phying dkar du mngon pa kun las btus dang phar phyin gnyis bcom ldan pa'i TI ka /jo bo'i chos 'byung brgya
rtsa/ brgyad stong don bsdus la sogs pa mnyan pa la dbyar gzhung gcig /bla ma mal lo tsA ba'i drung du/ dus kyi 'khor lo'i 'grel pa skor gsum cha lag dang bcas pa/ rdo rje
phreng ba lan gnyis/ sbyor drug rigs kyi 'jig rten mgon po'i rtogs pa lnga bcu pa byin rlabs dang bcas pa dang / gzhan mang du zhus/ btsas ma nas yur ma'i bar gung thang
tshes bcu nas grwa skor dang gsang phu'i grwa skor/ rjes phar phyin 'od zer mgon po'i TI ka dang / spyod 'jug kha rag pa'i TI ka dang bcas pa nyan pa la zla ba gnyis/
gzhan yang bar skabs la 'jam dbyangs rdzogs pa la zhi byed so lugs ma'i gcod skor la sogs pa la zla ba gnyis tsam/ brag tu bla ma mkhan shag pa la do pa'i gcod skor gsum
la sogs pa chos phal cher dang / rdo la sogs pa'i dka' thub kyi rigs rnams zhus pa'i dus ma gtogs par sngar gyi grwa sa dang / sa skya kho nar gtso cher bsdad/ gye rer bla
ma sgang ston la lam 'bras/ nag 'jigs la sogs zla ba phyed dang gnyis/ nyan po dang la stod byang gi char lo gnyis bsdad/ la stod byang du slob dpon rin po che 'od zer
la zhi byed skam lugs cha lag dang bcas pa tshang mar zhus/ snar thang du slob dpon byang

seng ba bsod nams 'phel la zla ba gcig /bsam ldings su mkhan po don grub 'od las don zhags la sogs zla ba gcig zhus/ sgom pa'ang byas mod kyi nyan pa kho na dang / bya bral
zang ma'i skabs so/ /zhe gcig par phyin nas rang gi tshe'i ci thub ri khrod kho na 'grim snyam/ sngar yang sgom chos kho na zhus kyang lam 'bras de ma thob/ zhu bar 'dod
nas dris pas gye re na bla ma sgang ston bya ba/ spyir sa skya pa'i dge bshes sgos su bla ma nyi thog pa dang / rin po che tshogs pa'i bu rgan lam 'bras bdag por yod zer
ba thos nas sos ka cig phyin nas zhus pas/ cha rkyen tsam med kyang gsung gleng byas pas/ go bar 'dug gi gsungs nas mnyes te/ zla ba gcig la dbang byin rlabs khrid dang
bshad pa rdzogs pa/ bdag gi zhor la dge bshes gzhan 'dra dang sum cu tsam gyis thob pa byas/ khrid chig khrid las ma byung / der khong gi dbyar sdod/ chos dang brgyags gang
dgos bya gsungs kyang dkor la 'dzem pas lung stong cig tu phyin pas/ bla ma'i gsung la ma nyan pa'i nyes pas dge sbyor ma 'phel ston drung du 'gro snyam tsa na sku gshegs/
de'i phyi lo mkhan po sreg shing pa la tshar gcig zhus/ des kyang spros pa cung ma chod/ bla ma nyan po pa'i snyan pa sngar nas thos te/ 'byor pa med pa dang thag ring
bas blo bsad/ dus phyis yul phyogs dang 'brel pa blos dor ba'i sgrub pa cig byed dgos/ pha ni btsun pa byas nas lo gsum na shi /ma dang chung bdag 'dra bskyang dgos yod
de blos btang la/ gcig pur sprang 'khyam la 'gro snyam pa zhe la yod/ kha ru yang dam dum re shor ba yin par 'dug de'i tshe slob dpon tshe 'di blos btang byed na nga yang
yang khrid/ nga yang thams cad blos btang zer ba bcu lhag cig byung / ma mtha' yang yul phyogs dang 'brel pa spros pa chod dam byas pas chod zer/ de nas je nyung la song
/ chod ngo shes par nga rang dang lnga byung / bla ma nyan po pa'i drung du lo gsum/ de nas lo

gsum de bas kyang thag ring ba gcig tu phyin nas sgom byas pa la/ stabs gcig gis gnyis dbus su btang dgos pa byung / nged gsum gyis byang du phyin/ rtse po ri gdong la ri mo
bris rtog pa sna re ma skyes par la 'di man chad mi 'da' ba'i dam bcas nas phyin/ lam du bar zhag bcu tsam byas/ dgon par slebs pa'i nyin tshes brgyad yin/ de'i tshes gcig
nas zla ba'i 'di nang du su dang mi mjal bar yod pas/ bsgug khom na mi khom na tshes nas byon zer/ der bsgug par zhus pas/ song gdan gyi dus su shog gsung / mjal kha
dang zhu don ci dgos 'grub/ /zhal mthong ba tsam gyis mos pa skyes/ /gsung thos dri bsdur byas pa yis/ /grub thob cig gi nges shes skyes/ /lam dka' ba spyad pa don can song
/ /dus de nas bzung nas lo gnyis bar/ /nyin mtshan rgyun bar sgom la dril/ mang po'i thob 'dod ngas ma zhus/ /nyams khrid chig gril gyi gdams pa zhus/ /snod rung du mkhyen
nas lhug par gnang / /nyin mtshan ma chad lo gcig bsgoms/ /zug gzer gang cher sgom rtsol skyed/ /'di ngang la shi na'ang mtshams sbyor bzang / /rkyen kha ru mi 'gro
ba'i bla ma yod/ /gegs mngon gyur can zhu snyam rtsol bskyed pas/ /bde 'phro la sdug la sdug 'phro la bde/ /res 'ga' dga' la res 'ga' skyo/ /phal cher zhag re rtag mi thub/
/btud mar ma bde tshabs che ba/ /zhag bdun khyod mtha' ci 'dug brtag /de rjes drung du zhu snyam na/ /zhag drug lon nas khyod mtha' zad/ /phal cher yon tan gyi sna 'dren
du shes/ /skyon sel gyi gdams ngag zhu rgyu med/ /dben pa grol nas bla ma'i drung / /skye bos dben par 'char sgo rnams/ /nyin rangs zhus pas re re nas/ /rtsa rlung thig
le yi ge yi/ /'du 'phrod bsgoms pa'i yon tan du/ /ngo sprod nges thob sgro 'dogs chod/ /dbang dang bka' lung byin rlabs rnams/ /rdzogs par gnang ba'i zhal bzhes rnams/
/zhu mi ngo chen ma byung na/ /bdag la zhu ba'i sbyor spobs med/ /smon pa grub nas zhu ba

po/ /mi chen dad 'byor ldan pa yis/ /mang ja gser dang gos dar sogs/ /phul nas gsol btab lan gsum mthar/ /gsung ngag 'byon pa'i zhal bzhes byung / /sa skya snar thang khro
phu dang / /brag ram la stod byang gi cha'i/ /bshes gnyen mang du 'dus pa la/ /gsung ngag gzhung khrid bcas pa dang / dbang dang byin rlabs ci rigs gnang / /rjes la bdag
cag dpon slob gsum/ /mi nyag gcig dang bzhi po la/ /lhag ma rnams kyang rdzogs par gnang / /seng ge lung pa'i mkhan po yis/ /zhus dang rdzogs pa lan gnyis thob/ /bka' lung
zhu rgyu mang 'dug kyang / /ma zhus de lo'ang bril nas bsgom/ /byi lo'i dgun ngo rten 'brel zhus/ /sngar gyi rtsol ba'i mthu stobs kyis/ /bsgom nyams 'char sgo tshad med
byung / /de rjes dpon med g.yog med kyi/ /lung stong cig tu lo gsum bsgoms/ /rje la rtogs tshad 'bul snyam nas/ /dgon pa nas thog mar sa skyar phyin/ sgro 'dogs chod/ chig
rkya pher/ 'dod pa grub/ gdams ngag la rtsal 'don pa'i go cha gyon pa'i skabs so/ /de'i dus brgyags med pas dbyar sa skyar thogs ston so sa skya'i slob dpon la gong ma'i
gdan 'dren byung / dpal skyes dben shrIs bzung / gong du 'byon dgos byung / bla ma bdag chen pas dbu mdzad/ gdan sa'i gros pas zhu 'bul byas nas lo dgu gdan sa bzung
/ rigs gra'i mgo byas rnam 'grel rigs gter lo re la tshar brgyad brgyad bshad/ phar phyin/ 'dul ba/ spyod 'jug la sogs 'dod pa'ang byung / bshad kyang shod par yod/ grwa
pa'ang mang bar 'dug ste/ grwa pa mang dus brgya lhag /nyung dus nyi shu bas nyung ba ma byung na'ang / nam zhig thon na 'gro snyam pa'i 'gro rtsis las med pas ma bshad/
brtag gnyis der zur chos med pa'i bshad sar ring bas/ dbon po 'dra la chos bar dang nang du tshar 'ga' bshad/ /bdag rang 'gro 'dod pas bla ma'i dbon po gdan sar 'jog pa

bla ma la zhus nas/ bla mas gtso mdzad gros pas bskos na'ang / khag khyod rang gis khur dgos/ dbon po gzhon pas mi 'ong zer nas bzhag sa ma byung / da gros 'cham pa mi 'ong
ba 'dug pas bros la sa skya'i mnga' 'og min pa cig tu 'gro snyam nas 'bros chis lan gsum byas pa'i tha ma la thon/ lho brag la 'gro snyam g.ya' bzang thug thon yang sdug
/sham po'i mgul dang / bsam yas mchims phu/ lha sa'i yer pa rnams su dbyar dgun re tsam byas pa lo gnyis bsdad/ yang tshol mi byung nas yer pa'i brag phug nas lan cig phyin/
de rjes gang bde byas pas chog gsung ba byung yang gting mi thon par 'dug pas/ g.yo thabs gcig byas bud nas thag chod cing chod pa'i lo dgu po de/ 'di pa rnams kyis
'dod thog dang smon pa la/ tshe 'di blo btang gi gang mi 'dod dang / sdug bsngal char bzhin du 'bab pa ste/ don med kyi sdug bsngal mi 'dod bzhin du khur ba'i skabs so/ /de
nas gnam ka ba med pa'i 'og na seng ge srab med du 'phyo ba'i skabs la/ shangs kyi rin chen sgang du lo drug tsam cig /dbus kyi btsun mo brag la lo phyed drug /dkar po
brag la lo bcu/ gur dkar du mtshams dben ngo shes pa lo gcig /mi dang dum tsam phrad pa lo phyed/ de rnams rnam g.yeng med pa'i dge sbyor du brtsis/ rang dbang can gyi chos
blo bde/ nyams dga' ang / sngar gyi thos bsam gyi skabs su/ bla ma 'dod pa dang mthun pa byung ba rnams rang rang 'dod pa'i chos zhus pa la/ 'dan yul ri khrod du mkhan
po rtsed pa'i drung du dbyar thog cig rdzogs chen snying thig /zhi byed rgyud phyi ma/ ri chos skor gsum la sogs pa zhus pa dang / dpyid cig dbus stod du bla ma gan pa
ba la phyag na rdo rje gtum po che chung gnyis bde khros/ ma gcig grub pa'i rgyal mo nas brgyud pa'i tshe dpag med lha so gsum ma'i chos skor/ gshed dmar gyi rdzogs rim bla
ma lwa ba pa nas brgyud pa la sogs pa'i dbang

bka' sgrub thabs la sogs thob yig na gsal/ zhib tu ma smos so/ /tshe 'di blos btang sprang po nga / /mdo rgyud mang du bltas pa yis/ /chos sgor zhugs ma thag pa nas/ /tshe
'di dang rang 'dod zhen 'dris med/ /phugs grub thob cig la blo rtse gtad/ /dus mtshams med pa'i brtson 'grus brtsams/ /yi dam bsgom bzlas bka' srung yang / /dang po lo re
lo gnyis bar/ /dngos dang rmi lam mtshan rtags kyi/ /nus pa mngon gyur che ba dang / mchod sgrub bskang bshags chag skong ba/ /'khu ldog dgag sgrub che bar snang / /bar
du mi sdug bar chad dang / /lus sems sdug bsngal 'ba' zhig bskyed/ /tha mar phan gnod gang yang med/ /'on kyang 'phral nus ma byung na'ang / /lha dang bla ma'i byin rlabs
mthus/ /byang chub thob pa'i nus pa ster/ /chos skyonga'ang bka' bsgo nyan pa tsam/ /bya bral zang ma'i kun spyod tshe/ /rmi lam dang nyams kyi 'char sgo la/ /legs nyes
dge sdig bye brag 'ga'/ /mngon shes min na'ang mi slu bas/ /mngon shes lta bu'i nyams snang yang / /byung mod mngon shes su sgro btags dgos/ /phal la smra ba kun tu bcad/
/khyad par nyan po'i sgom zhus rjes/ /lo gsum bar ma chad la grub thob cig /'ong nges shes la gdan sa'i bar chad byung / /bros rjes shangs kyi rin sgang du/ /sbyor drug
lo gsum phyogs gsum gyis/ /'chi med bsgrub 'dod nyin mtshan du/ /bar ma chad pa zla drug byung / /'brel bas gegs dang khams 'dus zhigs/ /da rjes dbus kyi btsun mo brag /lam
'bras bar med lo drug bsgoms/ /'byung bas mi 'chi mi brdzi na'ang / /rang dbang yod snyam gdeng yod pas/ /dam nyams cig skyor ba'i las chog byas/ /grib kyis sna khrag
mtshan rangs babs/ /lo dus gsum du btud nas shor/ /khams kyi nus pa de ru zad/ /grub thob kyi re thag de ru chad/ /gegs de chos spyod bcag pas lan/ /de bas gtor ma chos

spyod rim/ dkon mchog gsol 'debs chags mi rung / /tshe gcig gis sangs rgyas ma byung zhing / /tshe 'di la phan 'dogs ma byung na'ang / /nang par dang gang nye cha med pa'i/
/phyi ma nas phan thogs grub thob 'ong / /phan 'dogs dang grub thob kyang nye mo yin/ /da gang ltar byas kyang bde ba yin/ /su la'ang smon rgyu med pa yin/ /da lta nyid
du shi na yang / /sems gting na lhag ma mi 'dug go /nyam chung dbul po'i bu ru skyes/ /gzugs ngan mi rjes mi snyags pa'i/ /go gyon gzhan tshe 'di la yang / /mi re bsam pa
gzhan don la/ /sbyor ba rang mgo 'don bsam na'ang / /tshe sngon las kyis 'phen pa yis/ /nor med slob 'khor 'du ba dang / /slob 'khor dam tshig bsrung ba dang / /pha ma'i
g.yog las thon phyin chad/ /dpon min g.yog las ma bab cing / /kun la drag 'jun gyis yar 'dren byas/ /thog mar blo gsal byis pa'i tshogs/ /brgya nas gcig bcu yan chad la/
/pha dang phu bos ma bskyang tshe/ /smra sgo dkar gling bde blag dang / /rtags 'jug sum cu pa dang yi ge'i mdo/ /'grel pa sdeb sbyor rin chen 'byung gnas dang / /phrad kyi
gnad dang de dag 'grel pa sogs/ /du mas klog dang sgra yi bstan bcos dang / /dge sdig rgyu 'bras chos bshad pas/ /bstan la 'jug pa'ang ci rigs byung / /bud med byis pa
skye bo tshogs pa'i sar/ /mdo sder gsungs pa'i mi dge bcu po dang / /khyad par 'dod log g.yem brlag bya lo dang / /khyis 'byin skam pas 'byin sogs gtam rgyud kyis/ /ngo
tsha skyug bro ngo mtshar chos min zhes/ /mi dge 'dzem zhing dge la spro ba dang / /sbyin gtong sems bskyed bsnyen gnas bsrung ba'ang 'ong / /bdag khrims 'gal na rtag 'chun
tshar bcad byas/ /thabs gzhan mi 'tshol ram 'da' mchi ma 'bod/ /nyam chung 'jam chos dben dbon phyug po'i bu/ /drag pos 'dul ba kho bos rang spyod yin/ /de ltas dge slong
dge bshes blos btang gi /chos byed bsngo bgrang

btub pa 'ga' re dang / /gzhan gyi mig 'dren bstan rgyun cung zad byung / /bdag dang lhan cig spyod tshe su yin kyang / /thos bsam bsgom dang gtor ma bya cha las/ /skad cig
btang snyoms bya skabs med pas na/ /des na shangs dang snar thang sa skya'i bar/ /phyi nang kun du chos spyod pa zhes grags/ /'di yang gzhan phan phrin las skor cig yin/
/de nas bla ma bsten zhing dbang dang gdams ngag zhus/ /slob grogs ma bsten gcig tshugs gtsor bzung ba'i/ /nyams len chig dril lo bcu lhag cig byas/ /gzhan don ma grub nyams
bogs che bar byung / /de rjes lo dgu lung rigs 'chad pa dang / /dbus gtsang khams gsum mkhas pa tshogs pa'i grar/ /lung rigs gtan 'bebs 'gal 'brel rtsod pa yis/ /gra
sa'i skyong ran gzhan phan gzugs brnyan bgyis/ /de nas 'chad nyan dor nas lung stong du/ /rtse gcig bsgrub mod sngon gyi smon lam gyis/ /sbrel bas dbus gtsang khams gsum
dge ba'i bshes/ /sdom brtson sde snod 'dzin pa mang po la/ /dbang dang byin rlabs nyams khrid bka' lung gis/ /phan btags gdags pa gzhan don bye brag go/ //thams cad mkhyen
pa la phyag 'tshal lo/ /'dul 'dzin ming btags rin chen seng ge nga / /rab byung bsnyen rdzogs khrims nos nas/ /'dul lung sde bzhi mdo rtsa dang / /dkar sha la sogs 'dul
gzhung rnams/ /dmigs rnams phyed bslabs khyad par du/ /gtan khrims nyis brgya nga gsum po/ /yang yang bsngo bgrang nyes med cing / /nyes ltung gos srid rang nongs kyi/ /cho
gas phyir bcos rnam dag 'di/ /'bral med yod pas zhe blo bde/ /byang chub sems dpa' la phyag 'tshal lo/ /theg chen smon 'jug sems bskyed kyi/ /dbu ma snying po skal ba
bzang / /bslab btus spyod 'jug la sogs nang / /rnam snang mngon par byang chub nang / /byang sa sdom pa nyi shu sogs/ /dbu ma sems tsam lugs gnyis po/ /rang rang

cho gas legs par blangs/ /smon 'jug spyi dang so so yi/ /bsgrub dang spang bya'i bslab bya rnams/ /bslab bya gnang bkag legs par shes/ /shes la srung bas ma khyab na'ang /
/bdag rgyud steng du khyab pa grub/ /rgyal sras sdom ldan bdag blo bde/ /bla ma mchog la phyag 'tshal lo/ /sngags 'chang ratna sidha yi/ /mtshan nyid ldan pa'i bla ma la/
/dbang thob rgyud nyan gdams ngag zhus/ /rtsa ltung yan lag bcas pa'i gzhung / /bla ma'i man ngag dang bcas nyan/ /dbang dang dam tshigs yang yang blangs/ /rdo rje theg
pa'i sdom pa la/ /gnang 'gyod med pa'i blo bde yod/ /gzhan yang bstan pa'i sgor zhugs nas/ /nyin mtshan 'tsho dang byang chub dus/ /ring thung gsum las sgo gsum las/ /mi
dge btang snyoms mi lus shing / /khyad par dus thung nyin zhag gcig /nyin mtshan dus drug thos bsam bsgoms/ /lta bas zin pa'i spyod lam la/ /bar chad med pa'i dus phal cher/
/de nyid 'khor bas dge rgyun brtan/ /rang gi nyes skyon yang yang bsam/ /pha rol yon tan sna re la'ang / /gang 'dug cha nas dag snang sbyangs/ /yi rang skyon gyi cha
la bsam/ /mtho dman mnyam pa gang la yang / /yon tan cha nas bstod pa las/ /phrag dog 'gran dang smad pa spangs/ /la la man ngag gcig chog zer/ /bdag gis man ngag zab dgu
zhus/ /la la nyams len mang du byed/ /bdag gis nyams len gcig la dril/ /la la bar chad chen po sgrub/ /chung la bros dang sprod thabs byed/ /bdag gis bar chad che la bros/
/chung la bsres shing lam du khyer/ /phal cher tshe 'di'i che thabs sgrub/ /phal cher bstod pa mthon por 'dod/ /bdag gis 'gro sa mtho ba bdam/ /la la rnam g.yeng sku bsod
'dod/ /mis ma mthong nang gi nyams len 'di/ /sprang po bdag gis bsod chen du 'dod/ /chos byas pas lus sems cher sdug pa/ /phal gyis gegs yin 'o brgyal zer/ /bdag sngar

spyad las ngan cher zad pas/ /gegs min chos byas kyi phan yon du 'dod/ /gzhan dag bya spangs lam bsgrub bzhed/ /bdag gis nyin mtshan 'bad rtsol bgyis/ /dran rtog bkag pa'i
rgyal 'dod mang / /bdag gis dran pa'i mel tshe brten/ /gzhan dag gdams ngag spong len byed/ /bdag gis gcig bogs gcig gis ston/ /skyon sna gcig mthong nas kun spong gzhan/
/bdag gis 'dres las yon tan blangs/ /phal cher skyon rtogs ngan brjod byed/ /bdag gis yon tan gang 'dug la/ /bsams nas kun la dag snang sbyangs/ /btsun tshugs gtor ma phyag
'tshal dang / /srod dang tho rangs mi nyal sogs/ /dang po las pa'i chos yin zhes/ /rgas nas lhod pa shin tu mang / /bdag gis chos sgor zhugs pa nas/ /'chi kha'i bar du
khyad par du/ /'chi dus thos bsam sgom pa las/ /skyabs gzhan med snyam da lo las/ /sang phod blo skyed ci thon byas/ /gzhan 'ga' rang gi yon tan dang / /dge sbyor sna re'i
rtsal thon na'ang / /khyed gsod rlom sems kyis thar lam bkag /rlom sems rang mthong gi skyon mthong bdag /gang la'ang rlom pa dang khyad gsod med/ /nang gi 'char sgo
cung zad la'ang / /la la rgyal mtshan bzhin du 'phyar/ /bdag gis gter bzhin 'bad nas sbas/ /phal dang mi mthun kun spyod de/ /rgyal ba sras dang bcas rnams dgyes/ /mdor na
tshe 'di'i rang don gyi/ /zhe 'dod phugs su ma zhugs pa'i/ /spyod lam 'di la 'ga' zhig dang / /mi mthun yang gsung rab dang mi 'gal bas/ /rang gi kun spyod la mi gnod bde/
/spyod lam don med du ma song bas zhe blo bde ba'i skabs so/ /mdor na nyi shu rtsa gsum nas bdun cu don gnyis bar thos bsam bsgom pas gzhung bsrang / /sngar smos pa'i
bya chas kha bskang nyin zhag phrugs gcig la chos min go skabs med pas dus 'da' bas/ /slob tshe slob dpon grwa rogs byings po rnams chos spyod par sgrogs

slob par mi sems na'ang / tha ma res kyang bka' pod gnyis re shes/ /chos spyod che ru thon pas 'gyod rgyu med/ /bsgom tshe yang rgyun gyi chos spyod ma bcag pas/ /thun bsgom
chog tshod 'dzin pa'i sgom chen pas/ /bya chos par 'dzin bsgom par bdag mi 'dzin/ /nyin zhag bzhi cha bzhi gsum mo/ /bsgom don dril zhing spyod lam thams cad du/ /lta nyams
zin pas bsgom don lhag par du/ /spyod pas lta ba'i bogs thon 'di ches lhag /sprang po bdag gis skyes nas 'chi kha'i bar/ /kun spyod ci byas lhug par bstan pa 'di/ /snyan
ngag tshig gi bstar la ma brgyus shing / /sgro 'dogs skur pa'i skyon gyis dben pa ru/ /dbus gtsang khams gsum dad ldan slob ma yis/ /yang yang bskul nas yi ger bkod
pa yin/ /dge bas 'gro kun kun mkhyen gnas thob shog/ //

